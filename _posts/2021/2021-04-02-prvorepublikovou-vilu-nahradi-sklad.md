---
layout: post
category: CLANKY
title: 'Prvorepublikovou vilu nahradí administrativa a sklad, urbanismus ve vilové čtvrti v Ostravě-Zábřehu dostává na frak'
date: 2021-04-02
author: Jana Ožanová
image: posts/zabreh-vilova-ctvrt.jpg
tags:
  - Ostrava-Jih 
  - Pavlína-Nováčková
---

Ostrava, 2. dubna 2021 – **Ve vilové čtvrti na nároží ulic Pospolitá a Zkrácená vyroste administrativní objekt. Na místě, kde dříve stávala prvorepubliková vila, mezi domy určenými k bydlení, má vzniknout správní budova se skladem. Piráti se obávají znehodnocení vilové zástavby v lokalitě i nejasností, které panují kolem funkce plánovaného skladu.**

<hr />

> „Situací jsme znepokojení a budeme požadovat po radě obvodu, aby se z pozice účastníka stavebního řízení více zajímala o to, co se děje v obvodu. A aby zjistila, jaké jsou záměry stavebníka,“ 

komentuje plánovanou výstavbu objektu opoziční zastupitelka Pavlína Nováčková.

Ke změně vlastníka dotčené parcely došlo v minulém roce. Potomci zesnulého majitele prvorepublikovou vilu prodali, nový vlastník ji následně zboural a nyní zde plánuje postavit dvoupodlažní objekt. Má jít o spojení dvou nestejně vysokých objektů, z nichž v jednom se plánuje zázemí pro administrativu a ve druhém skladovací prostory. Více [zde](https://a.pirati.cz/msk/doc/informace-o-pozemku-parcela-556-45.pdf "ČÚZK.cz: Informace o pozemku 556/45 \[PDF\]").

Již v době, kdy došlo k demolici vily, upozornili Piráti na nejasné záměry nového vlastníka pozemku. Z veřejně dostupných registrů vyplynulo, že majitel pozemku figuruje v různých právnických subjektech a s velkou pravděpodobností zde může stavět i něco jiného než rodinný dům. Tuto skutečnost poprvé přednesla Pavlína Nováčková začátkem prosince na schůzi předsedů zastupitelských klubů a následně apelovala e-mailem na předsedy politických klubů a starostu Martina Bednáře, aby se o plánovanou výstavbu rada více zajímala. Poukázala na to, že majitel pozemku bude zřejmě muset kvůli využití okolní komunikace pro stavební práce jednat s obvodem jakožto s vlastníkem komunikací a požádala, zda by městský obvod mohl tuto záležitost sledovat.

Z veřejně dostupných informací není příliš zřejmé, jak takový objekt bude vypadat ani pro který právnický subjekt je stavba určena. Vyvstává tak otázka, která konkrétní firma bude v objektu sídlit, co je předmětem jejího podnikání, k čemu má sloužit dotyčný skladovací prostor apod. Vlastník pozemků zapsaný v katastru se totiž věnuje širokému spektru podnikatelských činností (výpis z veřejného rejstříku [zde](https://www.podnikatel.cz/rejstrik/osoby/petr-bernatik-213679/ "Podnikatel.cz: Rejstřík ekonomických subjektů » Petr Bernatík")).

> „Byť jsou nástroje samosprávy ve stavebních řízeních do určité míry omezené, obvod by měl využít všechny cesty, jak se stavebníky jejich záměry konzultovat. Pokud je radnice účastníkem nějakého správního řízení a má přístup ke spisu, měla by v rámci možností stavebníka kontaktovat a otazníky kolem výstavby budovy si nechat zodpovědět,“ 

dodává Pavlína Nováčková.

---

Úvodní obrázek zdroj: [Pavlína Nováčková]({{'pavlina-novackova' | prepend: '/lide/' | relative_url}}) /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -

