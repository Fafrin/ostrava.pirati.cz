---
layout: post
category: CLANKY
title: '„Z nových Bazalů se stává centrum mládežnického sportu v Ostravě,” říká lídryně Pirátů na Slezské Zuzana Kolaříková'
date: 2022-06-20
author: Jana Ožanová			
image: posts/zuzana-kolarikova.jpg
tags:				
  - Ostrava			
  - Slezská-Ostrava
  - Bazaly		
  - Zuzana-Koláříková			
---

Ostrava, 20. června 2022 – **Piráti v zastupitelstvu Slezské dosud chybí. Přesto mají na vzniku nových Bazalů, nejvýznamnějšího projektu v obvodu v uplynulých 4 letech, velký podíl. Lídryně Pirátů na Slezské Zuzana Kolaříková prozradí, co vše ji na Slezské chybí, proč ráda chodí pěšky nebo proč radí v Senátu se zákony.**

<hr />

**Zuzko, v Ostravě vedeš historicky první kandidátku na Slezské Ostravě. Proč ses rozhodla kandidovat?**

Vždy pro mě bylo přirozené zajímat se o dění kolem sebe. Když jsem se nastěhovala na Slezskou, zjistila jsem, že mi tam spousta věcí chybí a chtěla bych to změnit. Ale jako aktivní občanka jsem ve svých nápadech na zlepšení neuspěla. Takže jsem si řekla, že bych na Slezské mohla uplatnit své vědomosti a schopnosti a místo, kde žiji a které mám ráda, popostrčit dopředu. V dubnu jsem uspěla v Pirátských primárkách a na podzim povedu Piráty na Slezské do voleb.

**Jaké je podle tebe dnešní postavení Slezské v Ostravě?**

Pro zbytek města je Slezská většinou vnímána jako ta část, kde mají ZOO. V horším případě se dozvíš, že je to místo, kde nic není a kam nemá cenu ani chodit. Já ale vím, že to není pravda. Na Slezské máme spoustu pěkných míst. Bohužel tu také máme spoustu nedořešených problémů, na které současné vedení kašle, a raději slibuje pomníky, jako je supermoderní vyhlídka na Bazalech. Dnes už zde naštěstí stojí opravené nové Bazaly jako centrum mládežnického sportu v Ostravě, ale to hlavně díky práci naší náměstkyně Andrey Hoffmannové, nikoli díky vedení obvodu.

**Jaké jsou ty nedořešené problémy?**

Hlavní problém vidím v nedostatečné občanské vybavenosti. Náš obvod je v podstatě jedna velká obytná čtvrť stávající převážně z rodinných domů a menších bytovek bez potřebného zázemí jako jsou dětská hřiště, obchody, kavárny, restaurace nebo prostory pro pasivní i aktivní odpočinek. Úplně zde chybí veřejná prostranství, kde by se přirozeně potkávali místní lidé. 

**Co s tím?**

Podle mě je potřeba na Slezské vytvořit veřejná prostranství, kde by se přirozeně potkávali místní lidé. To je trend, kterým se ubírají moderní města. Na Slezské nic takového není. Vždyť tady nemáme ani jedno klasické náměstí, kde by se lidé o víkendu sešli na trzích, popovídali si, dali kafe.

**Jaký recept nabídnou na podzim Piráti?**

Chceme vytvořit v každé z osmi různorodých částí Slezské nějaké přirozené centrum se službami, kam se místní lidé budou moci vydat za nákupy, zábavou či sportem.

**To zní dobře. Jaké budou další priority?**

Dalším velkým problémem Slezské je pochopitelně průmyslová zóna s jedním z největších ostravských znečišťovatelů. Na jednu stranu dává lidem práci, ale na druhou stranu znečišťuje okolí a může lidem způsobovat zdravotní problémy. Takže naší prioritou bude určitě ochrana zdraví a životního prostředí.

**A dále?**

Na Slezské máme hodně pěkných míst. Všechna pěkná místa ale mají bohužel jednu špatnost. Dostupnost. Když zrovna nechceš jít přímo podél frekventované cesty a vdechovat zplodiny projížděních aut nebo se složitě proplétat křižovatkami, máš problém. Pro rodiče s kočárky nebo malými dětmi je to docela nepříjemný zážitek.

**Takže chceš na Slezské vybudovat nové trasy pro pěší i cyklisty?**

Určitě. Nechápu, proč se pěší doprava v Ostravě podceňuje. Pokud máme síť silnic, proč nemít i propracovanou síť pěších stezek spojující jak jednotlivé části obvodu, tak Slezskou se sousedními ostravskými obvody? Je to jedna z mých priorit, jak zkvalitnit život lidem u nás na Slezské. Pomohli bychom nejen dopravě a životnímu prostředí, ale také sami sobě.

**Jak to myslíš?**

Chůze je nejzdravější druh pohybu a zároveň je to způsob jak se rychle zbavit stresu. Já sama když můžu, tak chodím pěšky. Pěší chůze je zdravá, nic nestojí a můžeš ji dělat v každém věku. Ráda se procházím, poznávám nová místa a potkávám se s novými lidmi.

**Pojďme tedy zpestřit náš rozhovor jednou osobní otázkou. V úvodu jsi prozradila, že jsi vyrůstala ve Zlíně. Co tě vlastně přivedlo do Ostravy?**

To je celkem dlouhý příběh, který se začal psát v roce 2014. Po studiích jsem začala sbírat pracovní zkušenosti v mém oboru, což je politický marketing. Pro Piráty jsem tehdy pracovala jako manažerka celostátní kontaktní kampaně před volbami do Evropského parlamentu. Měla jsem za úkol zorganizovat pirátskou tour po všech krajích včetně Moravskoslezského. V průběhu kampaně se stala zásadní věc a já jsem se při ní potkala s mužem svého života. A tak jsem se přestěhovala do Ostravy.  

**O pirátech se říká, že jsou mladí a nezkušení. Co si o tom myslíš? Jaké jsou tvé zkušenosti?**

Mám pracovní zkušenosti s tvorbou nejenom protikorupčních zákonů jak v Poslanecké sněmovně, tak na své současné pozici politické poradkyně senátorky Adély Šípové. Tato práce mě naučila, že jeden špatně napsaný zákon může zničit stovky životů. Podobné je to i na úrovni obce. Pokud politici špatně nastavují směřování své obce, chybí peníze na základní občanskou vybavenost jako je třeba kanalizace, kterou chceme rozšířit, nebo žalostná dostupnost zařízení pro nejmenší děti, které chceme zajistit. Na Slezské máme ještě další věci, bez kterých se místním obyvatelům těžce žije, a proto je třeba, abychom to na radnici konečně napravili.

---

Úvodní obrázek zdroj: Josef Pavlovic

- - -
